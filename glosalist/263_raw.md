---
authorName: Gary R Miller
canDelete: false
contentTrasformed: false
from: Gary R Miller &lt;justi.miller@...&gt;
headers.inReplyToHeader: .nan
headers.messageIdInHeader: PDIwMDQwMTEwLjIzMTIwNC4xODI4LjIuanVzdGkubWlsbGVyQGp1bm8uY29tPg==
headers.referencesHeader: .nan
layout: email
msgId: 263
msgSnippet: 'A K T I AKTI 1 1       O Teofilo: veri, mi pa face u proto nara; Jesu
  pa proto face e doci 2 a di; tem qi An gene leva po dona komanda per Sankti-Spiritu
  a'
nextInTime: 264
nextInTopic: 0
numMessagesInTopic: 1
postDate: '1073797923'
prevInTime: 262
prevInTopic: 0
profile: .nan
replyTo: LIST
senderId: yUEbz1fGIeFj4ENhQFhXHcElJvU3iMwVf-r75daQjpG20WxqBtsvP6YIknMlEEsOVwEUYCDeTZ5AEpPq4lpF-4QVSIJi4uRNHb8w0w
spamInfo.isSpam: false
spamInfo.reason: '0'
systemMessage: false
title: Akti
topicId: 263
userId: 123051087
---


 A K T I

AKTI 1
1       O Teofilo: veri, mi pa face u proto nara; Jesu pa proto face e
doci
2 a di; tem qi An gene leva po dona komanda per Sankti-Spiritu a panto
Apostola [ge-bali-pe]; An pa elekti.
3 An pa monstra vive Se a mu per poli verifi, po An pa gene algo, tem
gene vide tetra-ze di e tem dice plu ra de Teo regi-landa.
4 Tem es ko mu, An pa dice u komanda: "Ne ki ab civita Jerusalem, anti-co
atende Patri promise; vi audi ex Mi,
5 "Veri, Joane pa akti bapti-ritu. Vi fu gene bapti-ritu per
Sankti-Spiritu po oligo di."
6 Veri, mu, po simul veni, dona qestio tem dice: "Cefa: qe Tu nu re-face
u regi-landa Israel?"
7 An dice a mu: "U ski de plu tem; Patri pa moti ad Auto arki, es ne de
vi.
8 "Anti-co vi fu gene dina po Sankti-Spiritu veni epi vi. Vi fu es plu
testi-pe pro Mi in civita Jerusalem e in panto landa Juda e Samaria e a
maxi tele de geo."
9 Po dice panto-ci tem mu skope, An gene leva. U nefo sti apo An ab oku.
10 Tem vide ko tende ad urani tem An ki, vide: bi andro in leuko vesti
sta para mu.
11 Mu dice: "Vi Galilaia-pe: qo-ka vi du sta tem skope ad urani? U-ci
Jesu; Qi pa gene leva ab vi ad urani, fu veni per homo mode; vi pa vide
An ki ad urani."
12 Kron mu ki versi civita Jerusalem ab monti; ge-nima Olivi e qi es
proxi civita Jerusalem--u tele de sabato-di iti.
13 Po ki in, mu ki ad-in supra kamera, topo du es Petro ko Jakob ko Joane
kon Andre, e Filipo ko Toma, e Bartolomai ko Matai, e Alfai fili Jakob ko
zelo-pe Simon, e Jakob fratri Juda.
14 Panto-ci dura kon akorda per preka e per humili ko plu gina e ko Jesu
matri Maria e ko Jesu fratri.
15      Tem plu-la di po sta meso plu sko-pe--u numera de nima simul es
hekto-bi-ze--Petro dice:
16 "Plu asocia vi: pa es nece: u-ci grafo pa gene reali; Sankti-Spiritu
pa pre-dice per David stoma de Juda; qi pa es u duce-pe pro plu-la; qi
akti rapi de Jesu.
17 "An pa es ko na in grega e pa kon-akti u servi"--
18 Veri, u-ci pa gene un agri ex no-justi gratia-ra. Po kade, an gene
explode in meso, ko-co panto entero fo fusi ex.
19 Panto-pe; qi du eko in civita Jerusalem pa gene ski, so id gene per
auto lingua u nima Akeldama; qi es Hema Agri.
20 "Es ge-grafo in bibli Kanta: '+Lase; un eko-lo fu es solo, e lase;
nuli-pe fu eko in id,+' e '+Lase; un hetero-pe fu cepti an supra-visi.+'
[Kanta 69:25; 109:8]
21 "Ka-co mo ex plu andro; qi pa akti ko na holo-tem; tem qi na Cefa Jesu
pa ki in e ki ex inter na 
22 "proto po Joane bapti-ritu a di; tem qi An gene leva ab na, fu nece es
u testi-pe de ana-sta ko na."
23 Mu moti ante bi, Josef; ge-nima Barsaba e qi habe un adi nima Justo, e
Matia.
24 Tem akti preka, mu dice: "Cefa Tu; Qi habe ski de panto-pe psiko:
monstra mo ex bi-ci; Tu pa elekti
25 "te cepti u mero de servi e de Apostola ergo; Juda pa lose tem akti
anti e tem ki ad auto loka."
26 Mu dona plu elekti. Un elekti gene a Matia. An es in grega de mo-mo
Apostola.

AKTI 2
1       Tem u di Pentekoste gene sati, panto mu es kon akorda topo iso
loka.
2 Ko subito, u soni; homo fo tako venti, ki ex urani e face ple un holo
domi; topo mu sedi.
3 Plu ge-skizo flama monstra se e sedi epi singu mo de mu.
4 Panto mu gene ple per Sankti-Spiritu, ko-co mu proto dice per plu
hetero lingua akorda ra; Sankti-Spiritu pa dona a mu te dice.
5 Es plu Juda-pe; qi du eko in civita Jerusalem--plu religio homi ex
panto demo infra urani.
6 Po u soni de u-ci pa gene acide, u poli-pe simul veni e gene konfusi,
ka panto-pe audi loqi per auto lingua.
7 Panto-pe gene mira e dona u qestio tem dice ad alelo: "Vide! Qe
panto-pe; qi dice, ne es plu Galilaia-pe?
8 "Na audi; panto homi dice per auto lingua; in qi na pa gene nati, per
qo mode:
9 "Homi ex Parto, Medo, Elam, homi; qi du eko in landa Mesopotami, Juda,
Kapadocia, Ponto kon Asia,
10 "Frigia ko Pamfilia, Egipto ko plu mero de landa Libia proxi landa
Kirena, e Roma-pe ko Juda-pe ko religio-muta-pe; qi du resta ci,
11 "Kreta-pe kon Arabi-pe? Na audi; mu dice plu mega ra de Teo per auto
lingua."
12 Panto-pe este mira e este konfusi tem dice ad alelo: "U-ci posi es
qo-ra?"
13 Hetero dice ko ridi: "Mu es ple per neo vini!"
14      Tem sta, Petro ko Mo-mo sti voka e dice: "Juda-pe ko panto vi; qi
du eko in civita Jerusalem: u-ci gene ski a vi, ko-co dona audi a mi
verba.
15 "Panto-ci homi es narko ne sio es vi doxo--es un horo tri de la di.
16 "U-ci es u ra; profeta Joel pa dice:
17 "'+Fu es tem plu ultima di'--Teo dice--'Mi fu fusi Spiritu epi panto
homi, ko-co vi an-fili e fe-fili fu pre-dice, ko-co vi juve homi fu vide
idio vista, e paleo homi fu vide sonia.
18 "'+Mi fu fusi Spiritu klu epi an-dulo e fe-dulo tem plu-la di, ko-co
mu fu pre-dice.
19 "'+Mi fu dona supra in urani plu mira e infra epi geo plu sema; hema e
piro e vapo de fumi.
20 "'+Un heli fu es skoto e u luna hema, pre u mega e evide di de na Cefa
fu veni.
21 "'+Fu es: ali-pe; qi voci u nima de na Cefa, fu gene salva.+' [Joel
2:28-32]
22 "Israel-fili vi: sti audi de panto-ci verba: Teo pa dona a vi un Homi,
Nazaret-Pe Jesu, per dina e per mira e per sema; Teo pa akti per An inter
vi akorda u ra; de qi vi auto habe ski--
23 "An; ge-dona per decide e per pre-ski de Teo, po vi pa rapi per
minus-lega manu e po cide An per kruci-ra--
24 "An; Teo pa leva po face laxa plu algo de morta, ka u tena per id ne
es posi.
25 "David dice de An: '+Mi pre-vide u Cefa ante mi panto-tem, ka An es
para mi dextro, so mi ne fu gene seiso.
26 "'+Ka-co mi psiko pa dice hedo e mi glosa honora, plus-co mi soma habe
relaxa in spe,
27 "'+ka Tu ni fu lase mi psiko in tortu-lo ni fu dona Tu sankti-Pe te
vide sapro.
28 "'+Tu face ge-ski a mi plu via de vive. Tu fu face ple per hedo mi
ante Tu facia.+ [Kanta 16:8-11]
29 "Relatio-pe: lase; mi dice a vi ko libe de na patri-arki-pe David: An
pa gene morta e gene in-tera. An tafo es inter na a nu-di.
30 "Tem es u profeta e tem habe u ski; Teo pa dice u jura te leva Kristo
homo karpe de An soma e homo un Homi te sedi epi regi-mo.
31 "Tem pre-vide, an dice de un ana-sta de Kristo; An psiko ne pa es
ge-lase in tortu-lo e An soma ne pa vide sapro.
32 "Teo pa leva u-ci Jesu; de qi panto na es plu testi-pe.
33 "Po gene honora per Teo dextro manu e po gene u promise de
Sankti-Spiritu ex Patri, An pa dona u-ci; vi nu vide e nu audi.
34 "David ne pa ki a plu urani. An auto dice: '+Mi Cefa dice a mi Cefa:
"Sti sedi para dextro,
35 "'"+a-kron Mi moti plu anti-pe homo pedi-mo pro pedi."+' [Kanta 110:1]
36 "Ka-co dona ko sura a panto Israel-fili u ski; Teo pa face na Cefa e
Kristo An, u-ci Jesu; vi pa cide epi kruci-ra."
37      Po audi, mu este etio in psiko e dice a Petro e a plu hetero
Apostola: "Na fu akti qo, relatio-pe?"
38 Petro dice a mu: "Sti penite, ko-co panto vi gene bapti-ritu ko nima
Jesu Kristo te apo peka. Vi fu gene u doro de Sankti-Spiritu.
39 "U promise es a vi e a vi fili e a panto-pe in tele--a panto-pe; qi
dona a Teo u nima Cefa."
40 An dice testi e spe ko plu hetero verba tem dice: "Gene salva ab plu
mali homi de nu-tem."
41 Mu; qi gene plu verba kon hedo, gene bapti-ritu. Cirka tri-kilo psiko
gene adi tem u-ci di.
42 Mu dura kon Apostola doci ko plu asocia e ko mero de pani ko preka.
43 Fobo sti ki in panto psiko. Poli mira e sema gene acide per plu
Apostola.
44 Panto-pe; qi habe kredi, es kon alelo e habe komuni panto-ra.
45 Mu vendo plu habe-ra e idio-ra e mero mu a panto-pe akorda ra; ali-pe
habe u nece.
46 Mu es in Religio-do kon akorda tem panto-ci di. Tem mero de pani in
domi, mu vora sito kon hedo e kon unio
47 tem dice lauda a Teo a tem habe favo a panto-pe. Na Cefa adi panto-pe;
qi gene salva, a grega tem panto-ci di.

AKTI 3
1       Petro ko Joane ki a Religio-do kron horo de preka--un horo nona.
2 Tem es klaudi ex matri uteri, u certa andro; pe moti para Religio-do
porta; ge-nima Kali, gene fero panto-di te dice petitio de doro a plu
homi; qi ki ad-in Religio-do.
3 Kron vide; Petro e Joane nu-fu ki ad-in Religio-do, an dice petitio te
gene doro.
4 Tem vide ad an ko tende, Petro ko Joane dice: "Sti vide a na."
5 An dona kura, tem atende; gene uno-ra ex mu.
6 Petro dice: "Ne es ko mi argenti alo kriso. Mi dona a tu u ra; mi habe:
per u nima de Nazaret-pe Jesu Kristo, sti sta e gresi."
7 Po prende dextro manu, an leva an. An pedi e pedi artri imedia gene
forti.
8 Po salta, an sta e gresi e ki ad-in Religio-do ko mu tem gresi e salta
e dice lauda a Teo.
9 Panto homi vide an tem gresi e dice lauda a Teo.
10 Mu rekogni; es an; qi sedi kausa doro proxi porta Kali de Religio-do.
Mu gene ple ko mira e kon excite de ra; qi pa acide.
11 Tem u ge-repara-pe tena Petro e Joane, panto homi simul dromo ko mira
epi portika; ge-nima De Solomon.
12      Po vide, Petro reakti a plu homi: "Israel-pe: vi este mira de
u-ci qo-ka alo qe skope na, homo na pa face; an du gresi, per na idio
dina alo sankti?
13 "Teo de Abraam e de Isaak e de Jakob, Teo de na patri, pa dona glori a
servi-Pe Jesu; vi pa dona ab e de Qi vi pa dice nega ante Pilato, po an
dice u decide; an fu dona libe.
14 "Vi dice nega anti u sankti e justi Homi e dice u petitio; an dona a
vi u cide-pe.
15 "Vi pa cide un arki-Pe de vive; Teo pa leva ex panto morta-pe; de qi
na es testi-pe.
16 "Per fide de An nima, An nima pa face forti u-ci; vi vide e de qi vi
habe ski.
17 "Relatio-pe vi: mi nu habe u ski; vi pa akti ko ne-ski--plus plu
arki-pe de vi.
18 "Per-co Teo pa face reali u ra; Teo pa pre-dice per stoma de panto
profeta: Kristo fu gene sufero.
19 "Ka-co este penite e gene muta ad apo de vi peka, te plu kron de
re-fresko fu veni ab na Cefa loka
20 "e te An fu bali An; Qi pa gene voci a vi, Jesu Kristo.
21 "Veri, un urani nece cepti An pre plu kron de versi de panto-ra; Teo
pa dice per stoma de panto sankti profeta de plu paleo tem.
22 "Veri, Moses pa dice a plu patri de na: '+Na Cefa, vi Teo, fu leva a
vi u Profeta homo mi ex plu relatio-pe. Sti audi akorda panto ali-ra; An
fu dice a vi.
23 "'+Fu es: panto psiko; qi ne audi u Profeta, fu gene destru ab plu
homi.+' [Nomi-Bi 18:15,18,19]
24 "Panto profeta de e seqe Samuel pa pre-voci panto-ci di.
25 "Vi es plu fili de plu profeta e de testi-ra; Teo pa dona a plu patri
de na, tem dice ad Abraam: '+Panto demo de geo fu gene bene per tu
fili.+' [Gene-Nati 22:18; 26:4; 28:14]
26 "Po leva Auto servi-Pe Jesu, Teo pa bali An proto a vi tem dice bene
pro vi per face u tropi de panto vi ab kako."

AKTI 4
1       Tem mu dice a panto-pe, plu hiera e u hiera cefa e plu Sadukai-pe
veni
2 tem este turba, ka mu dice doci a panto-pe e voci ana-sta per Jesu ex
panto morta-pe.
3 Mu rapi per manu e moti mu ad-in tena-lo a mana. Nu es vespera.
4 Poli homi; qi pa audi u dice, gene kredi. U numera de andro es cirka
penta-kilo.
5 Acide: kron mana, plu arki-pe e plu krati-pe e plu religio-tekno-pe
kolekti se in civita Jerusalem
6 ko cefa-hiera Ana ko Kaiafa e Joane e Alexandro e panto ex cefa-hiera
famili.
7 Po duce mu a meso, mu dice u qestio: "Vi pa akti u-ci per qo dina alo
per qo nima?"
8 Tem ple per Sankti-Spiritu, kron Petro dice a mu: "Arki-pe vi de panto
na e arki-pe vi de landa Israel:
9 "Si na nu gene examina de boni ergo a pato-pe e de ra; per qi an pa
gene sani,
10 "gene a vi e a panto-pe in landa Israel u ski; per u nima de Jesu
Kristo; Nazaret-pe, Qi vi pa cide epi kruci-ra e Teo pa leva ex
morta-pe--u-ci es sani ante vi per An.
11 "U-ci es +U Lito; tekto-pe vi no-cepti e Qi gene es u cefa gono-Li.+
[Kanta 118:22]
12 "Es salva per zero hetero-Pe, ni es infra urani u nima; qi gene dona
inter homi e per qi na nece gene salva."
13 Tem vide u no-fobo de Petro e de Joane e po gene un este; mu es plu
ne-ge-sko e ne-ski andro, mu este mira e gene u rekogni; mu pa es ko
Jesu.
14 Tem vide; u ge-sani andro du sta, mu dice nuli-ra.
15 Po dice u komanda; mu ki ex koncili, mu habe diskusi ad alelo
16 tem dice: "Na fu akti qo a panto-ci homi? Veri, u ge-ski sema; qi pa
gene acide per mu, pa gene monstra a panto-pe; qi du eko in civita
Jerusalem, ko-co na ne posi dice u nega.
17 "Anti-co, te id gene difusi ne ma a panto-pe, na fu dice u menace; sti
u dice de u-ci nima a nuli-pe."
18 Po dice veni, mu dice u komanda; mu ni dice ni dona sko de nima Jesu
ali-kron.
19 Tem reakti, Petro e Joane dice: "Akti u judika; qe audi vi vice audi
Teo es justi ante Teo.
20 "Na ne fu pote ne dice ra; na pa vide e pa audi."
21 Po dice ma menace, mu lase libe tem detekti nuli-ra; per qi mu fu akti
puni kausa panto-pe, ka panto mu dona glori a Teo de ra; qi pa gene
acide.
22 Un homi; epi qi u-ci repara sema pa gene acide, habe ma de tetra-ze
anua.
23      Po gene libe, mu ki ad auto homi e dice a mu panto; plu
cefa-hiera e plu arki-pe pa dice.
24 Po audi, mu kon akorda sti voka a Teo e dice: "Na Cefa: Tu es Teo; Qi
pa face plu urani e u geo e u mari e panto-ra; qi es in mu,
25 "e Qi pa dice per stoma de Tu dulo David: '+Qo-ka plu demo akti ko
koleri e panto-pe face skema ko no-funktio?
26 "'+Plu regi de geo sta, ko-co plu arki-pe kolekti se anti na Cefa e
anti An Kristo.+' [Kanta 2:1,2]
27 "Veri, Herode e Pontio Pilato ko plu hetero demo e plu Israel-pe pa es
ge-kolekti anti Tu sankti Dulo Jesu; epi Qi Tu pa fusi olea,
28 "te akti panto-ra; de qi Tu manu e Tu konsili pa face u pre-decide te
fu gene acide.
29 "Na Cefa: nu sti vide a plu menace e sti dona a plu dulo de Tu u dice
de Tu ko panto no-fobo;
30 "per qi Tu tensio manu te akti repara e te plu sema e plu mira gene
acide kausa u nima de Tu sankti servi-Pe Jesu."
31 Po dice preka, u loka; in qi mu kolekti se, gene seiso, ko-co panto mu
gene ple per Sankti-Spiritu e akti Teo dice ko no-fobo.
32      U kredi poli-pe es mo de kardia e de psiko, ko-co nuli-pe dice de
habe-ra; id es de se, anti-co panto-ra es komuni.
33 Ko mega dina, plu Apostola dona u testi de ana-sta de na Cefa Jesu,
ko-co mega filo es epi panto-pe.
34 Ali-pe inter mu habe zero minus, ka, tem akti vendo, panto habe-pe de
plu landa alo de plu domi moti la plu valu de plu ge-vendo ra
35 e moti mu para plu pedi de plu Apostola. Difusi gene face a singu-pe
akorda nece; u-ci pe habe.
36 Josef; qi pa gene ex plu Apostola un adi nima Barnaba; qi per
translati es "An-fili de konsola", u Levi-fili e u Kipro-pe per nati,
37 po habe landa e po akti vendo, moti la u valuta e moti id para plu
pedi de plu Apostola.

AKTI 5
1       Uno andro, ko nima Anania, ko sponsa Safira, pa akti u vendo de
habe-ra
2 e tena ab valu, tem u gina de an habe ski e, po fero u mero, moti id
para pedi de plu Apostola.
3 Petro dice: "Anania: qo-ka Satan pa face ple tu kardia te dice u falsi
a Sankti-Spiritu e te tena ab valu de landa?
4 "Qe id ne pa es de tu, tem id es? Po vendo, qe id ne es in tu arki? Qe
tu pa face in tu kardia u skema de u-ci ra? Tu pa dice u falsi ne a plu
homi sed a Teo."
5 Po Anania pa audi u dice, an kade e lose bio. U-ci sti mega fobo in
panto; qi pa audi panto-ci.
6 Po sta, plu juve andro akti involve de an e, po fero, moti an ad-in
tera.
7 Acide: po cirka tri horo, u gina ki in tem ne habe ski de ra; qi pa
acide.
8 Petro reakti: "Sti dice; qe vi pa akti vendo de landa per u-ci?" Fe
dice: "Ja, per u-ci."
9 Petro dice a fe: "Qo-ka vi pa dice un akorda te stimula Spiritu de na
Cefa? Sti vide; plu pedi de plu homi; qi pa moti tu andro ad-in tera, es
para porta e fu moti ex tu."
10 Fe imedia kade para pedi e lose bio. Po ki in, plu juve andro pa
detekti morta fe. Po fero-ex, mu moti fe ad-in tera ko sponsa.
11 U-ci sti mega fobo in holo grega e in panto; qi pa audi panto-ci.
12      Plu sema e mira gene acide per manu de plu Apostola inter poli
homi. Panto mu ko mo akorda es in portika Solomon.
13 Zero hetero pe akti risko de unio, anti-co panto-pe face importa mu.
14 Tali ma kredi-pe gene adi a na Cefa--poli-pe de andro e de gina,
15 so mu moti pato-pe a via e moti mu epi kli e kumbe-mo, so, tem veni,
un umbra de Petro fu es u tegu epi uno-pe.
16 U mega de homi ex plu civita peri civita Jerusalem veni tem fero plu
pato-pe e plu; qi es ge-turba per no-puri spiritu, e gene repara.
17      Po sta, u cefa arki-hiera e panto-pe kon an; qi es de Sadukai
mero, gene ple per koleri
18 e moti manu epi plu Apostola e moti mu ad-in publika karcera.
19 Tem noktu, un angeli de na Cefa aperi plu karcera porta e, po lase ex,
dice:
20 "Sti ki e, tem sta, dice panto dice de u-ci bio a panto-pe in
Religio-do."
21 Po audi, mu ki a religio-do kron aurora e dona sko. Po u cefa
arki-hiera ko plu-la homi veni, mu sti veni a koncili e a panto arki-pe
de Israel-fili e bali [plu polica-pe] a karcera te moti ci mu.
22 Po veni, plu polica-pe ne detekti mu in karcera. Po versi, mu dona
nova
23 tem dice: "Veri, na pa detekti ge-klude ko panto sekuri u karcera e
detekti extra plu kura-pe tem sta ante porta. Po aperi, na detekti intra
nuli-pe."
24 Po audi panto-ci verba, u cefa arki-hiera e u polica kapitana de
Religio-do ko plu arki-hiera este enigma de mu--id es qo.
25 Po veni, uno-pe dona nova tem dice: "Sti vide; plu andro; vi pa moti
ad-in karcera, es in Religio-do tem sta e dona sko a panto-pe."
26 Po ki ab, u polica kapitana ko plu polica-pe moti la mu--ne per viole,
ka mu este fobo; panto-pe fu cide mu per lito.
27 Po moti la, mu face; mu sta in koncili. U cefa arki-hiera dona qestio
28 tem dice: "Qe na ne dice a vi u forti komanda; ne dona sko de u-ci
nima? Sti vide; vi pa face ge-ple u civita Jerusalem per sko e tende moti
epi na un hema de u-ci Homi."
29 Tem reakti, Petro ko plu Apostola dice: "Es nece: akti obe akorda Teo
vice akorda plu homi.
30 "Teo de na patri pa leva Jesu; vi pa cide e pa pende epi dendro.
31 "Teo face importa An per dextro manu homo arki-Pe e salva-Pe te dona
penite e apo de peka a demo Israel.
32 "Na es plu testi-pe de panto-ci dice. Homo es Sankti-Spiritu; Teo dona
a plu obe-pe."
33 Po audi, mu este forti turba e cepti konsili te cide mu.
34 Po sta, u certa Farisai-pe in koncili ko nima Gamaliel, u lega doci-pe
e ge-honora ex panto-pe, dice u komanda; sti extra plu Apostola brevi-tem
35 e dice a mu: "Israel-fili vi: sti kura a panto-ci andro pro ra; vi fu
akti.
36 "Akorda-co Teuda pa gene origi tem dice; an es uno-pe. U numera de
andro, cirka tetra-hekto, pa ki kon an. An pa gene morta. Panto-pe; qi pa
akti obe, akti distribu de se e nu es nuli-ra.
37 "Po u-ci, u Galilaia-pe Juda pa gene origi tem plu di de lista e pa
trakto poli homi seqe an. An lose bio. Panto-pe; qi pa este kredi de an,
akti tele distribu de se.
38 "Mi nu dice a vi: apo se ab panto-ci homi e lase; mu du es. Akorda-co,
si u konsili alo un ergo es ex plu homi, id fu es zero.
39 "Anti-co, si id es ex Teo, vi ne fu pote habe vikto, kaso vi fu es
ge-detekti plu anti-Teo-pe."
40 Mu gene u kredi. Po sti veni de plu Apostola e po bati mu, mu dice u
komanda; ne dice de u nima Jesu. Mu lase libe mu.
41 Ka-co mu ki ab koncili-lo tem dice un hedo; mu habe u valu; mu gene
non-honora kausa u-ci nima.
42 Tem panto di in Religio-do e in plu domi, mu ne sto dona sko e voci
boni nova de Jesu Kristo.

AKTI 6
1       Tem plu-la di tem multi de sko-pe, u protesta ex plu Helena-pe
anti plu Heber-pe gene acide, ka plu fe-vidua ne es ge-ski in panto-di
servi.
2 Po sti veni, plu Mo-bi dice a poli-pe: "Linqi Teo dice te akti servi
para tabla ne habe logika a na.
3 "Ka-co, kredi-pe vi: akti cerka de seti andro ex vi; de qi vi dice
testi e qi es ple per Sankti-Spiritu e per sofi. Na fu elekti mu supra
u-ci ra.
4 "Na fu dura per preka e per servi de dice."
5 U dice es gluko ante holo poli-pe. Mu elekti Stefano, andro ple per
fide e per Sankti-Spiritu, e Filipo e Prokoro e Nikanor e Timon e Parmena
e Nikola, gene-kredi-pe ex civita Antiokea;
6 Mu duce mu ante plu Apostola. Po dice preka, mu moti manu epi mu.
7 Teo dice gene kresce, ko-co u numera de sko-pe in civita Jerusalem mega
gene multi, klu u poli-pe de hiera akti obe a fide.
8       Stefen, ple per fide e dina, akti plu mega mira e sema inter
panto-pe.
9 Plu certa homi de Religio-do; ge-nima Libe-pe, sta ko Kirena-pe e
Alexandra-pe ko Cilicia-pe e Asia-pe tem dice disputa ko Stefano.
10 Mu ne pote akti resista anti sofi e anti Spiritu; per qi an dice.
11 Po-co mu stimula ko kripto plu andro; qi dice: "Na pa audi; an akti
plu falsi dice anti Moses e anti Teo."
12 Mu stimula panto-pe ko plu arki-pe e plu religio tekno-pe e, tem veni,
mu rapi an e duce an a koncili.
13 Mu duce falsi testi-pe; qi dice: "U-ci homi ne sto akti falsi dice
anti u-ci sankti loka e anti u-ci lega.
14 "Akorda-co na pa audi; an dice; Jesu ex civita Nazaret fu destru u-ci
loka e fu muta plu ra; Moses pa dona a na."
15 Tem skope ad an, panto; qi sedi in koncili, vide; an facia es homo
facia de angeli.

AKTI 7
1 Un arki-hiera dice: "Qe plu-ci es so?"
2       An dice: "Relatio-pe e patri vi: sti audi! Teo de glori monstra
Se a patri Abraam, tem an es in landa Mesopotamia, pre an du eko in landa
Haran,
3 "e dice ad an: '+Ki ex tu landa e ex tu relatio-pe, ko-co ki ad-in
landa; Mi fu monstra a tu.+' [Gene-nati 12:1]
4 "Po-co tem ki ex landa Kaldea, an du eko in landa Haran e, kron an
patri lose bio, An apo an ad u-ci landa; in qi vi nu du eko.
5 "An ne pa dona u geneti-lo in id, klu ne pro mo pedi. An dice u
promise; An fu dona id iso habe-ra ad an e a plu fili po an tem an habe
zero infanti.
6 "Teo dice so: plu-ci fili fu es plu iti-pe in xeno landa, ko-co pe fu
face dulo mu e fu mali-uti mu tem tetra-hekto anua.
7 "Teo dice: '+Mi fu akti judika a demo; pro qi mu fu es plu dulo. Po
panto-ci, mu fu ki ex e dona servi a Mi in u-ci loka.+' [Gene-nati 15:14;
Ki-ex 3:12]
8 "An dona u testi-ra de peri-seka, so an habe Isaak e akti peri-seka
kron di okto. Isaak habe Jakob, e Jakob mo-bi patri-arki-pe.
9 "Panto-ci patri-arki-pe, tem este invidi anti Josef, vendo an a landa
Egipto. Teo es kon an
10 "e akti an salva ex panto turba e dona favo e sofi ante Farao; an-regi
de landa Egipto; qi face u krati-pe an supra holo domi.
11 "U famina ko mega turba veni epi holo landa Egipto e Kanaan. Na patri
ne du detekti vora-ma.
12 "Po audi; es grana in Egipto, Jakob bali plu patri de na proto-kron.
13 "Kron-bi, Josef gene monstra a panto fratri. Josef famili es ge-ski a
Farao.
14 "Po bali, Josef sti veni de patri Jakob e de panto relati-pe,
seti-penta psiko.
15 "Jakob ki a landa Egipto e lose bio--an ko plu patri de na--
16 "ko-co mu gene fero a landa Sihem e gene moti in tafo; Abraam pa merka
per qantita de valuta ab plu fili de Emor ex Sihem.
17 "Tem u kron de promise; Teo pa dice homo jura ad Abraam, ki proxi,
u-ci demo du kresce e du multi se in Egipto 
18 "a-kron u regi; qi ne habe ski de Josef, gene origi.
19 "Po akti ko mali-tekno a na racia, an mali-akti anti na patri tem apo
plu babi, so mu ne fu habe bio.
20 "Tem u-la, Moses gene nati; qi es kali a Teo e gene eduka in patri
domi tem tri meno.
21 "Tem an gene apo, u fe-fili de Farao prende ana an pro auto an-fili.
22 "Moses gene sko de panto sofi de Egipto-pe e es dina per dice e per
akti.
23 "Kron an habe tetra-ze anua, u kura de plu Israel-fili fratri gene
surge in an psiko.
24 "Tem vide uno-pe de mu gene mali-akti, an akti alexi e akti versi-puni
pro an; qi pa gene mali-akti e cide un Egipto-pe.
25 "An doxo; plu fratri gene u logi; Teo dona salva per an manu. Mu ne
gene logi.
26 "Tem seqe di, an monstra se a plu fratri; qi habe lukta, e tenta
stimula a paci tem dice: 'Fratri vi: qo-ka vi mali-akti anti alelo?'
27 "An; qi mali-akti anti proxi-pe, pulsa ab se tem dice: '+Qo-pe pa face
tu u judika-pe de na?'
28 "'+Qe tu volu cide mi per mode; per qi tu pa cide un Egipto-pe
pa-di?+'  [Ki-ex 2:14]
29 "Po u-ci dice, Moses akti fugi e es u xeno-pe in landa Midian, topo an
gene bi an-fili.
30 "Po tetra-ze anua, un Angeli de na Cefa monstra se in deserta per
flama de piro de pusi dendro.
31 "Tem vide, Moses gene mira de vista. Tem ki-proxi te skope, es u voka
de na Cefa ad an: 
32 "'+Mi es u Teo de tu patri--u Teo de Abraam e u Teo de Isaak e u Teo
de Jakob.+' Po gene tremulo, Moses ne debi skope. [Ki-ex 3:6,15]
33 "Na Cefa dice: '+Apo plu pedi-ve ab tu pedi, ka u loka; epi qi tu sta,
es u sankti tera.
34 "'+Tem vide, Mi pa vide u mali-akti anti Mi demo in Egipto e pa audi
algo-soni. Mi pa ki kata te apo mu. Nu sti veni, ko-co Mi fu bali tu a
land Egipto.+' [Ki-ex 3:5,7,8,10]
35 "Teo bali u-ci Moses; mu pa nega tem dice: '+Qo-pe face tu un krati-pe
e u judika-pe?+' iso un krati-pe e u judike-pe per manu de Angeli; Qi
monstra Se in pusi dendro. [Ki-ex 2:14]
36 "U-ci duce mu po akti plu mira e sema in landa Egipto e in mari Rubi e
in deserta tem tetra-ze anua.
37 "U-ci es Moses; qi dice ad Israel-fili: '+Na Cefa, tu Teo, fu face u
Profeta ex vi fratri homo mi. Vi fu audi An.+' [Nomi-bi 18:15]
38 "U-ci es an; qi du es in grega in deserta kon Angeli; Qi du dice epi
monti Sinai, e qi du es ko na patri; qi du gene plu vive dice te dona a
na,
39 "e infra qi na patri ne volu es sed bali ex e tropo se versi landa
Egipto
40 "tem dice ad Aaron: '+Face a na plu teo; qi fu ki ante na, ka u-la
Moses; qi duce na ex landa Egipto--na ne habe u ski; qo pa acide.+'
[Ki-ex 32:1,23]
41 "Mu face u babi bovi tem plu-la di e akti sakrifice ad idoli e este
hedo kausa ergo de manu.
42 "Teo tropo Se e lase; mu akti servi a [falsi] grega de urani akorda
ge-grafo in bibli de plu profeta: '+Demo Israel vi: qe vi pa dona a Mi
plu ge-cide zoa e sakrifice tem tetra-ze anua in deserta?
43 "'+Vi pa cepti u te-do de Moloh e un astro de vi teo Remfan--plu
modela; vi pa face te dona a mu latri. Mi fu apo vi ultra civita
Babilono.+' [Amos 5:25-27]
44 "U te-do de testi du es inter na patri in deserta akorda komanda; An
pa dice a Moses: sti face akorda modela; an pa vide.
45 "Plu patri de na moti id a ci ko Josua po gene un habe de plu hetero
demo; Teo bali ab facia de na patri a plu di de David;
46 "qi detekti favo ante Teo e dice u petitio; face u religio-do pro Teo.
47 "Solomon tekto An domi."
48 "Anti-co u maxi-alti-Pe ne habe eko in religio-do; ge-face per manu,
akorda profeta dice:
49 "'+Un urani es a Mi u regi-mo e u geo pedi-mo a pedi. Vi fu tekto qo
domi a Mi'--na Cefa dice--'alo qo loka de relaxa?
50 "'+Ne Mi manu pa krea panto-ci?+' [Isaia 66:1,2]
51 "Obstina e ne ge-peri-seka de kardia e de oti vi: homo plu patri, plus
vi akti resista anti Sankti-Spiritu panto-tem.
52 "Plu patri de vi ne pa akti opresi anti qo profeta? Mu pa cide panto;
qi pa pre-voci u veni de u justi-Pe; de Qi vi nu es plu vendo-pe e plu
cide-pe.
53 "Vi pa gene u lega per monstra ex plu angeli e ne tena obe."
54      Kron audi panto-ci, mu gene fo koleri e fo frika denti anti an.
55 Tem es ple per Sankti-Spiritu e po skope ad urani, an vide u glori de
Teo e vide Jesu; Qi sta para Teo dextro.
56 An dice: "Vide; mi vide plu ge-aperi urani e un homi-Fili; Qi sta para
Teo dextro."
57 Tem fo voci per fo soni voka, mu tena plu oti e dromo anti An kon
unio.
58 Po bali an ex civita, mu jeti plu lito. Plu testi-pe moti plu vesti
para pedi de u juve andro; ge-nima Saul.
59 Mu jeti plu lito anti Stefano, tem an voci tem dice: "Cefa Jesu: cepti
mi spiritu."
60 Po kade epi genu, an voci per fo soni voka: "Cefa: ne puta a mu u-ci
peka." Po dice u-ci, an gene somni.

AKTI 8
1 Saul dice akorda ad an cide. Acide kron u-la di: es u mega opresi anti
grega in civita Jerusalem. Panto-pe excepti plu apostola gene difusi dia
plu landa Juda e Samaria.
2 Plu religio andro moti Stefano ad-in tera e face mega tristi de an.
3 Saul face viole anti na grega tem ki ad-in panto domi e trakto plu
andro e plu gina ad-in karcera.
4       Mu; qi pa gene difusi, ki dia landa tem voci plu boni dice.
5 Tem ki ad-in civita de Samaria, Filipo voci Kristo.
6 U poli-pe pa dona kura kon akorda a ra; Filipo dice, tem audi e vide
plu sema; an akti.
7 Poli homi; qi habe plu no-puri spiritu; qi ki ex ko fo soni voka. Po es
paralisi e klaudi, poli-pe gene repara.
8 Mega hedo gene acide in u-la civita.
9 U certa andro ko nima Simon pa es in civita tem uti magika e face stupe
u landa Samaria tem dice; an auto es un importa-pe.
10 Panto-pe, pusi a mega, dona kura ad an tem dice: "U-ci es u mega dina
de Teo."
11 Mu dona kura, ka an pa face stupe mu per magika longi-tem.
12 Kron mu gene kredi; Filipo voci de plu boni nova de Teo regi-landa e
de nima Jesu Kristo, mu, andro e gina, gene bapti-ritu.
13 Simon gene kredi. Po gene bapti-ritu, an du es ko Filipo. Tem skope
plu mega sema e ergo; an akti, an este mira.
14 Po audi; landa Samaria pa cepti Teo dice, plu apostola in civita
Jerusalem bali Petro e Joane.
15 Po veni, mu dice preka pro mu, te mu fu gene Sankti-Spiritu.
16 Ka An pa kade epi nuli-pe a-nu. Mu pa gene bapti-ritu solo ad-in nima
Cefa Jesu.
17 Kron mu moti manu epi mu. Mu gene Sankti-Spiritu.
18 Po vide; Sankti-Spiritu gene dona per moti epi mu plu manu de
Apostola, Simon dona un ofere de pluto
19 tem dice: "Sti dona a mi u-ci dina, so, po moti mi manu epi ali-pe, pe
fu gene Sankti-Spiritu."
20 Petro dice ad an: "Tu valuta fu gene destru ko tu, ka tu pa doxo; pe
gene u doro de Teo per pluto.
21 "Es a tu ni mero ni fortuna in u-ci ra, ka tu psiko ne es justi ante
Teo.
22 "Ka-co sti penite de u-ci kako e sti petitio a Teo, si u doxo de tu
psiko posi gene pardo a tu.
23 "Mi vide; tu es in turba de mali emotio e in liga de no-justi."
24 Tem reakti, Simon dice: "Sti petitio pro mi a na Cefa, so zero; de qi
vi pa dice, fu veni anti mi."
25 Ka-co, po dice testi e dice na Cefa dice, mu ki versi civita Jerusalem
e voci plu boni nova a poli Samaria viki.
26      Un angeli de na Cefa dice a Filipo: "Sti sta e sti ki a sud epi
via; qi duce ab civita Jerusalem a civita Gaza. Id es deserta."
27 Po sti sta, an sti ki. Vide; un Etiopia ofici-an; qi es infra Etiopia
regi-fe Kandace e es supra holo tresora e qi pa veni te akti latri in
civita Jerusalem
28 e qi ki versi e qi sedi in vagona, lekto u profeta Isaia.
29 Spiritu dice a Filipo: "Sti proxi e gene inkontra kon u-ci vagona."
30 Tem dromo, Filipo audi lekto ex profeta Isaia e dice: "Qe tu habe ski
de ra; tu lekto?"
31 An dice: "Mi fu sio pote per qo-mode, si pe ne duce mi?" An dice a
Filipo u petitio; po ki ana, sti sedi kon an.
32 U loka de Grafo; an lekto, es: "+An gene duce homo ovis [gene duce] a
cide, ko-co homo un ovis-fili es no-soni anti pe; qi uti cisori, so An ne
aperi stoma.
33 "+Per humili, u justi judika gene apo. Qo-pe fu habe ski de plu fili
de An? Ka An bio gene apo ab geo.+" [Isaia 53:7-8]
34 Tem reakti, un ofici-pe dice a Filipo: "Mi dice a tu u qestio; u
profeta dice u-ci de qo-pe: de se alo de u certa hetero pe?"
35 Po aperi stoma e po face proto ab u-ci grafo, Filipo voci u boni nova
de Jesu.
36 Tem viagia longi via, mu gene inkontra kon u certa aqa. Un ofici-pe
dice: "Sti vide aqa. Qo sto mi gene bapti-ritu?"
37 Filipo dice: "Si tu habe kredi ex holo psiko, lice." Tem reakti, an
dice: "Mi habe u kredi; Jesu Kristo es un an-Fili de Teo."
38 An dice u komanda; u vagona gene sta. Ambi Filipo e un ofici-pe ki
ad-in aqa. An akti bapti-ritu.
39 Kron ki ex aqa, Spiritu de na Cefa kapti Filipo. Un ofici-pe ne du
vide an, ka an ki longi via tem voci hedo.
40 Filipo gene detekti in landa Azoto. Tem ki dia, an voci plu boni nova
in panto civita a-kron veni a civita Cesarea.

AKTI 9
1       A-nu, Saul dice menace de cide anti plu sko-pe de na Cefa. Po
veni a cefa arki-hiera,
2 An dice u petitio; an gene plu grama ex an te ki ad-in civita Damasko a
plu religio-do, so, si ali-pe, andro alo gina, gene detekti es de u-ci
mode, po liga mu, an fu duce mu ad-in civita Jerusalem.
3 Tem viagia, acide: an ki proxi civita Damasko. Subito, u foto ex urani
es peri an.
4 Po kade epi landa, an audi u voci dice: "Saul, Saul: qo-te tu akti
opresi anti Mi?"
5 An dice: "Qo-pe es tu, mi Cefa?" Na Cefa dice: "Mi es Jesu; anti Qi tu
akti opresi. Tu pedi anti plu punge es no-facili."
6 Tem tremulo e este subito, an dice: "Cefa: Tu volu mi akti qo?" Na Cefa
dice ad an: "Sti sta e sti ki a civita, ko-co u ra; tu nece akti, fu gene
dice a tu."
7 Plu andro; qi ki tem viagia, sta minus dice tem audi u voka sed vide
nuli-pe.
8 Saul sti sta ab landa e, po aperi oku, an vide nuli-pe. Tem duce per
manu, mu duce an a civita Damasko.
9 Tem tri di, an ne pote vide e ni vora ni bibe.
10 Es uno sko-pe ko nima Anania in civita Damasko. Na Cefa dice ad an per
idio vista: "Anania." An dice: "Cefa: vide; es mi."
11 Na Cefa dice ad an: "Po surge, sti ki epi strata ko nima Rekti e sti
cerka de homi ko nima Saul de civita Tarso in Juda domi. Vide; an dice
preka.
12 "An pa vide per idio vista un homi ko nima Anania; qi veni e moti manu
epi an, te an gene vide-pote."
13 Anania reakti: "Cefa: mi pa audi ex poli homi de u-ci andro--de poli
kako; an pa akti anti plu sankti homi in civita Jerusalem.
14 "Ci an habe arki ex plu arki-hiera te liga panto-pe; qi dice Tu nima."
15 Na Cefa dice ad an: "Sti ki, ka u-ci es a Mi u ge-elekti vasa te fero
Mi nima a no-juda-pe e a regi e ad Israel-fili.
16 "Mi fu monstra u qantita de sufero; an nece gene kausa Mi nima."
17 Anania ki-ab e ki a domi e, po moti manu epi an, an dice: "Fratri
Saul, na Cefa Jesu; Qi pa monstra Se a tu in via; in qi tu pa veni, pa
bali mi, te tu fu gene vide-pote e gene ple per Sankti-Spiritu."
18 Imedia, uno-ra; qi feno es plu lepido, kade ab oku, ko-co an subito
gene vide-pote e, po surge, gene bapti-ritu.
19 Po gene fago, an gene forti. Acide: Saul es ko sko-pe in Damasko tem
uno qantita de plu di.
20 Subito, an es in Juda religio-do tem dona sko de Kristo; An es u Fili
de Teo.
21 Panto-pe; qi audi, este mira e dice: "Qe ne u-ci es pe; qi pa destru
in civita Jerusalem pe; qi voci u-ci nima, e pa veni a ci, te, po liga
mu, an fu duce mu a plu arki-hiera?"
22 Saul gene ma dina e dona turba a plu Juda-pe; qi du eko in civita
Damasko, tem dona verifi; u-la es Kristo.
23 Po poli di gene fini, plu Juda-pe dice konsili ad alelo te cide an.
24 U skema gene ge-ski a Saul. Mu skope panto janu tem di e noktu te cide
an.
25 Po duce an tem noktu, mu lase kata an in korbe dia mura.
26 Po veni a civita Jerusalem, an tenta gene unio ko plu sko-pe. Panto mu
este fobo de an tem ne este kredi; an es u sko-pe.
27 Po duce an, Barnaba duce an a plu apostola e dice u mode; per qi an pa
vide na Cefa e per qi An dice e per qi an dona sko de u nima de Jesu in
civita Damasko.
28 An es ko mu tem ki in e ki ex in civita Jerusalem e tem dona sko de u
nima de na Cefa Jesu.
29 An dice e habe disputa ko plu Helena-pe. Mu gene prepara te cide an.
30 Po gene ski, plu Kristo-pe duce an a civita Cesarea e bali an a civita
Tarso.
31 Veri, plu eklesia in holo Juda e Galilai landa habe paci tem gene
forti e dura per fobo de na Cefa, e, per konsola de Sankti-Spiritu, gene
ma membra.
32      Acide: tem ki dia panto [civita], Petro ki a plu sankti-pe; qi du
eko in civita Lida.
33 An detekti la un andro ko nima Ainea; qi pa kumbe epi kli tem okto
anua e qi habe paralisi.
34 Petro dice: "Ainea: Jesu Kristo sti repara tu." An imedia sti sta.
35 Panto-pe; qi du eko in civita Lida e in landa Sarona, vide an e tropi
se a na Cefa.
36      In civita Jopa es u sko-pe ko nima Tabita; qi translati es
Cervus. Fe pa es ple ko plu boni ergo e plu doro; qi fe akti.
37 Acide tem plu-la di: po gene pato, fe gene morta. Po lava fe, mu lase
fe in supra.
38 Ka civita Lida es proxi civita Jopa, plu sko-pe pa audi; Petro es in
id, e bali bi andro ad an te dice petitio; an ne resta sed veni a mu.
39 Po sti sta, Petro ki ko mu. Po veni, mu duce an ad-in supra, ko-co
panto fe-vidua sta tem plora e monstra plu tunika e vesti; Cervus pa face
tem es ko mu.
40 Po bali ex panto-pe, Petro dice u preka po es epi genu. Po tropi a
morta soma, an dice: "Tabita: sti sta." Po aperi oku e vide Petro, fe
sedi.
41 Po dona manu, an face ge-sta fe e, po sti veni de plu sankti-pe e plu
fe-vidua, an dona vive fe.
42 U-ci gene ge-ski in holo landa Jopa, ko-co poli homi habe kredi de na
Cefa.
43 Acide: an du resta poli di in civita Jopa ko derma-pe Simon.

AKTI 10
1       In civita Cesarea es un homi ko nima Kornelio, un hekto-kapitana
de milita grega ko nima Italia
2 e u religio homi tem este fobo de Teo ko panto-pe in eko-lo e tem dona
plu doro a poli homi e dice preka panto-tem.
3 An vide in idio vista ko klari kron u horo nona de di un angeli de Teo;
qi veni ad an e dice: "Kornelio!"
4 Po vide an e gene fobo, an dice: "Sinior: es qo?" An dice: "Tu preka e
tu doro pa ki ana homo memo ante Teo.
5 "Nu, sti bali plu andro a civita Jopa e sti veni de Simon; qi habe un
adi nima Petro.
6 "An du eko kon uno derma-pe Simon; qi du eko para mari. An fu dice a tu
ra; qi nece gene ge-face a tu."
7 Po un angeli; qi pa dice a Kornelio, pa ki ab e po sti u veni de bi
servi-pe e de mo religio soldata de plu homi; qi du servi,
8 e po sti ge-ski panto-ra, an bali mu a civita Jopa.
9 Tem fu-di tem viagia e tem plu-la homi gene proxi a civita Jopa, Petro
ki epi stego te dice preka cirka horo sixa.
10 An gene fo fami e volu vora. Tem mu kuko id, u trance gene acide.
11 An vide; un urani gene aperi, ko-co u vasa homo mega lamina-te;
ge-liga topo tetra gono e ge-kata epi geo, ki-kata.
12 In id es panto tetra-poda e agrio zoa de geo ko panto repti-ra e avi
de urani.
13 U voka veni ad an: "Petro: po sti sta, sti cide e sti vora!"
14 Petro dice: "Per zero mode, mi Cefa, ka mi pa vora zero vulga alo
no-puri ra!"
15 Itera kron bi, u voka veni ad an: "Ne face no-puri ra; Teo pa face
puri.
16 U-ci gene acide tri kron, ko-co u vasa itera gene prende ad urani.
17 Tem Petro este in se un enigma; un idio vista es qo, vide; panto
andro; qi gene ge-bali ab Kornelio e qi pa dice qestio de un eko-lo de
Simon, sta epi portika.
18 Po voci, mu dice qestio; qe Simon; qi habe adi nima Petro, du eko ci.
19 Tem Petro du kogita de idio vista, [Teo] Spiritu dice: "Sti vide; tri
andro tenta detekti tu.
20 "Anti-co, po sti sta, sti ki kata e sti ki ko mu tem este dubi de zero
ra, ka Mi pa bali mu."
21 Po ki kata, Petro dice a panto andro; qi gene bali ex Kornelio ad an:
"Sti vide; mi es pe; qi vi tenta detekti. Vi pa veni kausa qo?"
22 Mu dice: "Kornelio--un hekto-kapitana e u religio homi; qi habe fobo
de Teo e qi habe testi ex holo Juda natio--gene ex sankti angeli u
demando; bali na a tu eko-lo e audi dice ex tu."
23 Po sti veni, an dona eko. Tem fu-di, Petro sti ki ko mu, ko-co plu
Kristo-pe ex Jopa ki ko.
24 Tem fu-di, mu ki ad-in civita Cesarea. Kornelio du atende po sti veni
plu relati-pe e ge-ski ami.
25 Tem Petro ki in e po gene unio e po kade epi an pedi, Kornelio dona
latri.
26 Petro leva an tem dice: "Sti sta! Plus mi es un andro."
27 Tem konversa, an ki in e detekti ge-grega poli homi.
28 An dice a mu: "Vi habe u ski; es fo no-lega: u Juda-pe face unio ko
alo ki proxi xeno-pe. Teo pa monstra a mi; dona verba 'vulga' alo
'no-puri' a nuli-pe.
29 "Ka-co, minus dice adi, mi pa veni po gene bali. Ka-co mi dice qestio;
vi pa bali mi kausa qo?"
30 Kornelio dice: "Pre tetra di ad u-ci horo, mi sto vora e, tem horo
nona, mi dice preka in mi eko-lo. Vide; un andro in foto vesti sta ante
mi.
31 An dice: 'Kornelio, tu preka gene audi e tu doro gene memo ante Teo.
32 "'Sti bali a civita Jopa, ko-co sti veni de Simon kon adi nima Petro.
An du eko in eko-lo de Simon; u derma-pe para mari. Po veni, an fu dice a
tu.'
33 "Ka-co mi imedia bali a tu. Tu boni akti u-ci; tu pa veni. Ka-co panto
na nu es ci ante Teo te audi panto-ra; qi pa gene komanda ex Teo a tu."
34 Tem aperi stoma, Petro dice: "Veri, mi gene logi; Teo ne es un
honora-pe de homi.
35 "Anti-co, in panto natio, pe; qi habe fobo e akti justa, es ge-cepti.
36 "Tu habe ski de panto verba; An bali a panto Israel-fili e qi sti
ge-ski u paci per Jesu Kristo--u-ci es u Cefa de panto-ra--
37 "e de dice; qi veni dia holo landa Juda; proto ex landa Galilaia ko
bapti-ritu; Johane pa sti ge-ski,
38 "e de Jesu ex civita Nazaret e de mode; per qi Teo pa fusi
Sankti-Spiritu e dina epi An; Qi ki tem akti boni e sti repara panto-pe;
qi habe opresi ex diabola, ka Teo es kon An.
39 "Na es plu testi-pe de panto-ra; An akti in landa de Juda-pe e in
civita Jerusalem. Mu cide An po pende An epi dendro.
40 Teo pa leva An kron di tri e dona An te es u monstra 
41 "ne a panto-pe sed a plu testi-pe; qi pa gene pre-elekti ex Teo--a na;
qi pa vora e pa bibe kon An, po An gene leva ex morta-pe.
42 "An dice a na u komanda; sti ge-ski e dice testi a panto-pe; es An; Qi
pa gene elekti ex Teo u judika-pe de vive-pe e morta-pe.
43 "Panto profeta dice testi de An; panto-pe; qi habe kredi de An, fu
gene apo de peka per An nima."
44 Klu tem Petro dice panto-ci verba, Sankti-Spiritu acide epi panto-pe;
qi audi [Teo] verba.
45 Panto peri-seka kredi-pe; qi pa veni ko Petro, este mira, kron u doro
de Sankti-Spiritu acide in plu hetero demo.
46 Ka mu audi; mu dice [xeno] lingua e face importa Teo. Po-co Petro
reakti:
47 "Qe es posi; uno-pe ne lice aqa te dona bapti-ritu a panto-ci; homo
na, Sankti-Spiritu pa cepti?"
48 An dice komanda; mu gene bapti-ritu per u nima de na Cefa. Po-co mu
dice petitio; an fu resta tem uno qantita de plu di.

AKTI 11
1       Plu apostola e Kristo-pe; qi es in landa Juda, audi; plu hetero
demo pa gene Teo verba.
2 Po-co Petro ki a civita Jerusalem, plu peri-seka-pe dona disputa ad an
3 tem dice: "Tu pa ki a plu no-peri-seka andro e pa vora!"
4 Po proto, Petro klari dona id per sistema tem dice:
5 "Mi pa es in civita Jopa tem preka, ko-co mi vide in trance un idio
vista; u vasa; homo mega lamina-te ki kata, gene kata per tetra gono ex
urani e veni a mi.
6 "Po in-skope, mi puta e vide plu tetra-poda-ra e agrio zoa e repti-ra e
avi de urani.
7 "Mi audi u voka; qi dice a mi: 'Po sti sta, Petro: sti cide e sti vora.
8 "Mi dice: 'Per zero mode, mi Cefa, ka zero vulga alo no-puri ra pa ki
ad-in stoma!'
9 "U voka reakti kron bi ex urani: 'Ne face vulga ra; Teo pa face puri.'
10 "U-ci pa gene acide tri kron, ko-co panto-ra gene trakto ad urani.
11 "Vide; tri andro; ge-bali ex civita Cesarea a mi, subito sta proxi
eko-lo; in qi mi es.
12 "[Teo] Spiritu dice a mi; ki ko mu tem este zero dubi. Sixa Kristo-pe
ki ko mi, ko-co na ki ad-in eko-lo de u-ci andro.
13 "An sti ge-ski a na u mode; per qi an pa vide in eko-lo un angeli; qi
sta e dice: 'Sti bali a civita Jopa plu andro, ko-co sti veni de Simon;
qi habe un adi-nima Petro.
14 "'An fu dice plu verba; per qi tu ko panto-pe in tu eko-lo fu gene
salva.'
15 "Tem mi proto dice, Sankti-Spiritu gene acide a mu homo a na tem
proto.
16 "Mi pa sti memo de Teo dice; kron An dice: '+Johane akti bapti-ritu
per aqa, anti-co vi fu gene bapti-ritu per Sankti-Spiritu.+' [Matai 3:11;
Marko 1:8; Luka 3:16]
17 "Ka-co, si Teo pa dona a mu homo a na un iso doro po habe kredi de na
Cefa Jesu Kristo, qo-pe es mi; qi posi veto Teo?"
18 Po audi panto-ci, mu es silento e dona glori a Teo tem dice: "Veri,
Teo dona a plu hetero natio u penite de vive."
19      Ka-co, veri, mu; qi pa gene difusi kausa opresi; qi gene acide po
Stefano, ki a plu landa Foinicia e Cipro e a civita Antiokea tem dice Teo
verba a nuli-pe solo excepti a plu Juda-pe.
20 Es plu homi ex mu, Cipro-pe e Kirena-pe; qi, po veni a civita
Antiokea, dice a plu Helena-pe tem face ge-ski na Cefa Jesu.
21 U manu de na Cefa es ko mu. Po gene kredi, u mega qantita tropi se a
na Cefa.
22 U nova de mu gene audi ad-in oti de eklesia; qi es in civita
Jerusalem. Mu bali Barnaba te ki a civita Antiokea.
23 Po veni e po vide u filo de Teo, an voci hedo e dice a panto-pe te, ko
mo kausa, tena fide de na Cefa.
24 Ka an es u boni andro e es ple ko Sankti-Spiritu e ko fide. U mega
poli-pe gene adi a na Cefa.
25 Barnaba ki a civita Tarso te tenta detekti Saul.
26 Po detekti an, an duce an a civita Antiokea. Acide: mu es in u-la
eklesia tem holo anua, ko-co mu dona sko a mega poli-pe, ko-co plu sko-pe
proto gene u nima "Kristo-pe" in civita Antiokea.
27 Tem plu-la di, plu profeta ki ex civita Jerusalem a civita Antiokea.
28 Po mo ko nima Agabo sti sta ex mu, an dice per [Teo] Spiritu; u mega
famina nu-fu es epi holo landa. U-ci gene acide tem Klaudio Cesari.
29 Akorda ra; pe pa habe, panto sko-pe face decide; bali servi a plu
Kristo-pe; qi du eko in civita Jerusalem.
30 Mu akti u-ci tem bali a plu eklesia krati-pe per manu de Barnaba e
Saul.

AKTI 12
1       U-la tem, regi Herode akti te kako uti plu homi ex eklesia.
2 An pa cide Jakob; fratri de Joane, per gladia.
3 Po vide; u-ci dona hedo a plu Juda-pe, an plus akti te kapti Petro. Es
plu di de no-zima pani.
4 Po kapti an, an duce an ad-in karcera po dona an a tetra guarda grega
te tena an, tem tende duce an a panto-pe po Paska.
5 Ka-co, veri, Petro gene tena in karcera. U preka de an pa gene ge-face
forti ex eklesia a Teo.
6 Tem Herode tende duce an e tem u-ci noktu, Petro; ge-liga per bi
katena, du somni inter bi soldata, ko-co bi guarda ante porta akti kura
de karcera.
7 Vide; un angeli de na Cefa sta, ko-co u foto es in domi. Po bate u latu
de Petro, an face vigi an tem dice: "Sti sta per tako!" Plu katena kade
ab manu.
8 Un angeli dice ad an: "Sti moti u zona epi se, ko-co fixa plu pedi-ve."
An so akti. An dice: "Sti moti vesti, ko-co sti ki seqe mi."
9 Tem ki avanti, An ki seqe. An ne este ski; ra; qi gene acide per
angeli, es reali, anti-co an puta; an sio vide un idio vista.
10 Po ki dia u mo e dia u guarda grega bi, mu veni a feru porta; qi duce
ad-in civita e qi aperi se. Po ki ex, mu dura longi mo strata, ko-co un
angeli imedia ki ab an.
11 Po re-gene este, Petro dice: "Mi nu veri ski; mi Cefa pa bali un
angeli e pa salva mi ex manu de Herode e ex panto expekta de plu Juda
homi."
12 Tem puta, an veni a domi de Maria; u matri de Joane; qi habe un adi
nima Marko, topo poli homi pa gene veni e nu dice preka.
13 Po bate u porta de portika, u ju-fe ko nima Roda veni a portika te
audi.
14 Po gene rekogni de voka de Petro, fe ne aperi u portika kausa hedo e,
po dromo in, dice u nova; Petro du sta ante u portika.
15 Mu dice a fe: "Tu es rabi!" Anti-co fe forti dice; es so. Mu dice: "Es
an angeli."
16 Petro dura bate. Po aperi, mu vide e gene mira.
17 Po face per manu u sema de silento, an sti ski per mode; per qi na
Cefa pa duce an ex karcera. An dice: "Dice panto-ci a Jakob e a plu
Kristo-pe." Po ki ex, an ki ad hetero loka.
18 Po di veni, es inter plu soldata zero pusi turba; qo pa gene acide a
Petro.
19 Po tenta detekti e po ne detekti an e po dice examina a plu guarda,
Herode dice komanda; mu gene cide. Po ki ab landa Juda a civita Cesarea,
an resta.
20      Herode este fo non-ami anti plu Tiro-pe e Sidono-pe. Anti-co mu
veni ad an kon akorda e, po sti un ami Blasto; qi habe arki supra
somni-ka de regi, mu tenta paci.
21 Tem pre ge-elekti di e po moti plu regi vesti epi se e po sedi epi
regi-lo, Herode dice oratora a mu.
22 U demo du voci: "U voka de Teo e ne de homi!"
23 Un angeli de na Cefa imedia bate an, ka an ne pa dona glori a Teo. Po
gene ge-vora per plu vermi, an lose bio.
24 Plu dice de Teo gene kresce e multi.
25 Barnaba e Saul ki-versi ex civita Jerusalem po akti servi e po ki ko
Joane; qi pa gene un adi-nima Marko.

AKTI 13
1       Es in eklesia; qi es in civita Antiokea, plu certa profeta e
doci-pe: Barnaba e Simeon; ge-nima Niger, e Kirena-pe Lukio e Manaen; qi
pa gene eduka ko arki-tetra-pe Herode, e Saul.
2 Tem mu akti servi e sto vora a na Cefa, Sankti-Spiritu dice: "Sti
separa de Barnaba e Saul pro ergo; a qi Mi pa sti mu veni."
3 Po sto vora e po dice preka tem tri di e po moti manu epi mu, mu bali
mu.
4 Po gene bali veri ex Sankti-Spiritu, mu ki a civita Seleucia; ab qi mu
sti veli ad insula Cipro.
5 Po ki a civita Salami, mu voci nova de Teo verba in plu Juda-pe
religio-do. Mu habe un auxi-pe Joane.
6 Po ki trans insula a civita Pafo, mu detekti u certa magika-pe; Juda
falsi profeta, qi nima es Barjesu.
7 An es kon arki-pe Sergio Paulo; un intelige andro. Po sti veni de
Barnaba e Saul, an volu audi Teo dice.
8 U Magika-pe Elima, u nima gene so translati, tenta tropi un arki-pe ab
fide.
9 Tem ple per Sankti-Spiritu e po skope ad an, Saul; qi es Paulo,
10 dice: "Tu; ge-ple per panto kako e panto mali tekno e fili de diabola
e anti-pe de panto justi: qe tu ne sto tropi ab rekti mode de na Cefa?
11 "Nu sti vide; Teo manu es epi tu, ko-co tu fu es no-vide tem ne vide
un heli." Nebu e skoto imedia gene acide epi an, ko-co an tenta detekti
duce per manu.
12 Po vide ra; qi pa gene acide, un arki-pe gene kredi tem este mira
kausa doci de na Cefa.
13      Po sti veli ab civita Pafo ko grega, Paulo ki a civita Perga in
landa Pamfilia. Po ki ab, Joane ki versi civita Jerusalem.
14 Po ki ab civita Perga, mu ki a civita Antiokea in landa Pisidia,
ko-co, po ki ad-in religio-do tem sabato-di, mu sedi.
15 Po lekto de lega e de plu profeta, plu religio-do arki-pe bali a mu
tem dice: "asocia vi: si es per vi u dice de spe a panto-pe, sti dice."
16 Po sti sta e kron face u sema per manu, Paulo dice: "Israel-fili vi e
pe; qi este fobo de Teo: sti audi!
17 "Teo de panto Israel-fili pa elekti na plu patri e pa dona honora a
panto-pe tem es in landa Egipto e duce mu ex id kon alti braki.
18 "Tem tetra-ze anua, An dura mu akti in deserta.
19 "Po destru seti demo in landa Kanaan, An dona a mu landa mero-po-mero.
20 "Ko panto-ci, po tetra-penta-ze anua, An dona plu judika-pe a profeta
Samuel.
21 "Kron mu dice u petitio de regi, ko-co Teo pa dona Saul; fili de Kis e
andro ex tribu Benjamin tem tetra-ze anua.
22 "Po apo an, An face regi David; po monstra testi, a qi An dice: '+Mi
pa detekti David ex Jese un andro akorda Mi kardia. An fu akti Mi panto
volu.+' [Kanta 89:20; 1 Samuel 13:14]
23 "Ex sperma de u-ci, Teo pa face a demo Israel u salva-pe Jesu,
24 "po Joane pa sti ski de bapti-ritu de penite a panto Israel-pe, pre An
veni.
25 "Tem du ergo a buta, Joane dice: '+Vi doxo; mi es qo-pe? Mi ne es An,
anti-co vide; An; Qi pedi-ve; mi ne es gru pro laxa, ki seqe mi.+'
[Mataio 3:11; Luka 3:16]
26 "asocia vi e fili de Abraam racia ko panto-pe inter vi; qi este fobo
de Teo: plu dice de salva pa gene bali a vi.
27 "Po ne ski plu voka de plu profeta; qi gene lekto tem panto sabato-di,
e po akti judika anti An, plu Jerusalem-pe kon arki-pe pa face reali
[plu-ci dice].
28 "Po detekti zero kausa te cide An, mu dice a Pilato u petitio; cide
An.
29 "Kron face ge-fini panto-ra; qi pa gene grafo de An, e po moti An ab
xilo, mu pa moti An ad-in tafo.
30 "Teo pa leva ex panto morta-pe An;
31 "Qi monstra Se tem poli di a plu homi; qi pa ki kon An ab landa
Galilaia a civita Jerusalem e qi nu es plu testi-pe a panto-pe.
32 "Na nu voci a vi u promise; ge-face a plu patri e Teo pa face reali a
na; plu fili, per leva de Jesu.
33 "Iso es ge-grafo in Kanta bi: '+Tu es Mi Fili, ko-co Mi pa proto Tu
nu-di.+' [Kanta 2:7]
34 "An leva ex panto morta-pe An; Qi ne fu ki versi a sapro, so An pa
dice: '+Mi fu dona a Tu plu sura boni de David.+' [Isaia 55:3]
35 "Ka-co An dice in hetero: '+Tu ne fu lice; Tu sankti-Pe fu vide
sapro.+' [Kanta 16:10]
36 "Veri, po dona servi a plu homi de auto tem per Teo volu, David pa
gene somni e gene in-tera ko plu patri e vide sapro.
37 "Sed An; Teo pa leva, pa vide zero sapro.
38 "Asocia vi: ka-co sti gene u ski; per u-ci, u pardo de peka gene voci
a vi.
39 "Per An, panto-pe; qi habe kredi, gene justi ab panto-ra; ab qi vi ne
posi gene justi per Moses lega.
40 "Ka-co sti kura; ra; ge-dice per plu profeta, ne fu ki a vi:
41 "'+Mali-dice-pe vi: sti vide e sti mira e sto bio, ka Mi akti tem plu
di de vi un ergo; de qi anti-co vi sio este kredi per zero mode, si pe
dice id a vi.+'"  [Habakuk 1:5]
42 Po plu Juda-pe ki ex religio-do, plu hetero demo dice u petitio;
panto-la verba fu gene dice a mu tem seqe sabato-di.
43 Po plu religio-do-pe pa divide ki, poli Juda-pe e latri
muta-religio-pe ki seqe Paulo e Barnaba; qi, tem dice a mu, sti akorda te
dura in filo de Teo.
44      Kron u veni sabato-di, proxi un holo civita veni te audi Teo
dice.
45 Po vide plu poli-pe, plu Juda-pe gene ple kon invidi e dice kontra plu
ra; ge-dice ex Paulo, tem dice kontra e falsi.
46 Tem dice ko no-fobo, Paulo ko Barnaba dice: "Pa es nece: Teo dice gene
dice proto a vi. Ka vi apo id e face se ne-valu de panto-tem bio, sti
vide; na tropi se a plu hetero demo.
47 "Ka-co na Cefa pa dona a na u komanda: '+Mi pa fixa Tu homo foto de
plu hetero demo, so Tu fu es u salva a plu maxi tele mero de geo.+'"
[Isaia 49:6]
48 Tem audi, plu hetero demo-pe voci hedo e face glori na Cefa dice. Poli
homi; qi pa gene fixa ad-in panto-tem bio, habe kredi.
49 Na Cefa dice gene fero dia holo landa.
50 Plu Juda-pe face excite plu latri gina e plu honora e proto-pe de u-la
civita, ko-co mu sti noku anti Paulo e Barnaba, ko-co mu bali mu ex landa
margina.
51 Po seiso pulve de pedi epi mu, mu ki a civita Ikonio.
52 Plu sko-pe gene ple kon hedo e ko Sankti-Spiritu.

AKTI 14
1       Gene acide: ambi mu ki ad-in Juda religio-do in civita Ikonio e
dice, so u mega qantita Juda-pe e Helena-pe gene kredi.
2 Plu no-kredi Juda-pe stimula e face ge-kako plu psiko de hetero demo
anti plu asocia.
3 Ka-co mu du resta mega-tem no-fobo dice de na Cefa. Mu dice testi de
verba de filo tem dona sema e mira; ge-akti per mu manu.
4 U mega qantita de civita gene divide. Uno qantita es ko plu Juda-pe e
hetero qantita ko plu apostola.
5 Kron es u viole ex plu hetero demo e ex plu Juda-pe kon arki-pe te dice
mali e jeti lito anti mu,
6 mu gene ski e fugi a plu civita Likaonia e Listra e Derbe ko peri
landa.
7 La mu voci boni nova.
8       U certa andro; no-dina de pedi tem es klaudi ex matri uteri e qi
gresi zero-kron, du sedi in civita Listra.
9 U-ci andro audi; Paulo dice. Po skope An e tem vide; an habe fide de
sani,
10 an dice per mega voka: "Sti sta kon orto epi pedi!" An salta e gresi.
11 Po vide ra; Paulo pa akti, plu poli-pe sti voci per Likaonia lingua
tem dice: "Po gene feno de andro, plu teo pa ki a na.
12 Mu dona a Barnaba u nima Zeo e a Paulo Herme, ka an es u duce de
verba.
13 Po moti plu bovi e orna-zo, u Zeo hiera; qi es ante civita, ko plu
poli-pe volu akti sakrifice.
14 Po audi e po skizo vesti, Barnaba e Paulo ki ko tako ad-in poli-pe tem
voci
15 e dice: "Homi vi: qo-te vi akti panto-ci? Na es iso este homi ko vi.
Na voci a vi; sti tropi se ab panto-ci vaku vice a vive Teo; Qi pa face
un urani e u tera e u mari ko panto-ra in mu.
16 "Pre-tem An pa lice; panto demo akti auto ra.
17 "Para-co An ne linqi Se minus testi de akti boni tem dona a na ex
urani plu pluvi- e karpe-tem e tem face ple na kardia per sito e hedo."
18 Tem dice panto-ci, mu proxi ne sto; plu poli-pe akti sakrifice.
19 Plu Juda-pe ki ex plu civita Antiokea e Ikonio. Po sti kredi in plu
poli-pe e po bali lito anti Paulo, mu trakto an ex civita tem puta; an pa
lose bio.
20 Po plu sko-pe ki peri an e po an sti sta, an ki a civita. Kron seqe
di, An ki ko Barnaba a civita Derbe.
21 Po voci boni nova ad u-ci civita e po dona sko a poli homi, mu ki a
plu civita Listra e Ikonio e Antiokea
22 tem face forti plu psiko de plu sko-pe e tem dona spe; dura per fide,
e na nece ki dia poli turba a Teo regi-landa.
23 Po elekti a mu plu eklesia ante-pe e po dice preka ko sto-vora, mu
dona mu liabili a na Cefa; de Qi mu habe kredi.
24 Po ki dia civita Pisidia, mu ki a landa Pamfilia.
25 Po dice in civita Perga, mu ki a civita Atalia.
26 Mu sti veli ex la a civita Antiokea; ex qi mu pa gene dona a Teo filo
ad-in ergo; mu pre face ge-fini.
27 Po veni e po sti veni eklesia, mu dice nova de holo ra; Teo pa face ko
mu, e An pa face ge-aperi a plu hetero demo u porta de fide.
28 Mu du es la ko plu sko-pe no-pusi-tem.

AKTI 15
1       Po ki ab landa Juda, certa homi dona a plu asocia u sko: "Si vi
ne gene peri-seka per Moses mode, vi ne fu gene salva."
2 Ka-co, po no-pusi turba e disputa gene acide a mu ex Paulo e Barnaba,
mu face u decide; Paulo e Barnaba ko plu certa hetero homi fu ki de u-ci
qestio a civita Jerusalem.
3 Veri ka-co, po gene bali akorda eklesia, mu ki dia plu civita Fenicia e
Samaria tem re-dice u muta de plu hetero demo. Mu sti kausa de mega hedo
a panto asocia.
4 Po ki a civita Jerusalem, mu gene bene-veni de eklesia ko plu apostola
e ante-pe e sti ski de panto-ra; Teo pa akti ko mu.
5 Plu certa homi de mero Farisai; qi, tem dice, habe u kredi: "Akti
peri-seka de mu e dona u komanda; tena Moses lega es nece."
6 Plu apostola e ante-pe pa sti veni te logi de u-ci dice.
7 Po poli disputa gene acide, Petro, po sti sta, dice a mu: "Asocia vi:
vi du ski; po plu proto di, Teo inter na pa elekti; panto hetero demo fu
audi per mi stoma u dice de panto boni nova e gene kredi.
8 "Teo; Qi du ski panto kardia, pa monstra testi a mu, tem dona
Sankti-Spiritu a mu iso a na.
9 "An pa face zero difere inter na e mu po face puri kardia per fide.
10 "Ka-co qo-ka vi nu dona a Teo u stimula; moti epi kola de plu sko-pe u
zigo; ni na plu patri ni na auto pa pote fero?
11 "Kontra-co na per filo de na Cefa Jesu Kristo habe u kredi de salva
per iso mode de mu."
12 Un holo poli-pe habe silento e audi; Barnaba e Paulo re-dice plu sema
e mira; Teo pa akti inter plu hetero demo per mu.
13 Po mu es silento, Jakob reakti tem dice: "Asocia vi: audi mi!
14 "Simeon pa re-dice u mode; per qi Teo proto-kron pa visita te cepti ex
panto demo mo demo pro An nima.
15 "Plu verba de plu profeta dice akorda u-ci akorda grafo: '+Po
panto-ci, Mi fu ki versi e fu re-tekto David religio-do; qi pa gene kade.
16 "'+Mi fu re-tekto plu ruina de id e fu sti sta id,
17 "'+te u resta homi fu tenta detekti na Cefa--plus plu hetero demo; epi
qi Mi nima gene voci; ge-dice per Teo, Qi akti panto-ci.+' [Amos 9:11,12]
18 "Teo du ski Auto panto ergo po panto tem.
19 "Ka-co mi face u judika; ne dona turba a mu; qi ex plu hetero demo
tropi se a Teo.
20 "Kontra-co grafo a mu u-ci; tena se ab no-puri de idoli e de matura-pe
kako e de ge-tortu-kola [zoa] e de hema,
21 "ka, ex panto paleo generatio in panto civita, Moses habe plu homi; qi
voci an tem lekto in plu religio-do panto sabato-di."
22 Po-co bali plu ge-elekti andro ex mu; Juda kon adi-nima Barsaba e
Sila, ko Paulo e Barnaba a civita Antiokea feno boni a plu apostola e a
plu ante-pe kon holo eklesia
23 po grafo per manu so: "Plu apostola ko plu ante-pe e plu asocia a plu
homi in plu civita Antiokea e in landa Siria e in landa Cilicia e a plu
asocia de plu hetero demo: saluta.
24 "Ka na pa audi; plu certa homi ex na, po ki ex, pa sti turba vi per
verba; qi sti mali muta in psiko, tem dice; vi nece gene peri-seka e tena
u lega-fa, e a qi na pa dice zero komanda,
25 "bali a vi plu ge-elekti andro ko ge-filo Barnaba e Paulo feno boni a
na; qi pa sti veni ko mo akorda.
26 "Bi-ci homi pa sti risko a psiko pro nima de na Cefa Jesu Kristo.
27 "Ka-co na pa bali Juda e Sila; qi auto dice per verba u-ci,
28 "Ex-co dona a vi zero ma no-facili de panto-ci nece-ra feno boni a
Sankti-Spiritu e a na:
29 "tena se ab idoli sacrifice-ra e ab hema ko ge-tortu-kola [zoa] e ab
matura-kako; ab qi tena se; vi fu boni akti. Vale."
30 Ka-co, po gene lase ki ab, mu ki a civita Antiokea e, po sti veni
grega, dona u-ci grama.
31 Po lekto, mu voci hedo kausa akorda.
32 Juda e Sila auto; qi es plu profeta, dona spe e face forti plu asocia
per poli verba.
33 Po resta tem, mu gene lase ki ab ko paci ab plu asocia a plu apostola,
34 [anti] resta feno boni a Sila.
35       Paulo e Barnaba ko poli hetero homi du es in civita Antiokea tem
dona sko e voci na Cefa verba.
36 Po plu certa di, Paulo dice a Barnaba: "Po ki versi, na fu akti kura
de stato de plu asocia in panto civita; in qi na pa voci na Cefa dice."
37 Barnaba tende duce ko mu Joane; ge-nima Marko.
38 Paulo puta; ne duce u-la homi; qi pa ki ab mu ab landa Pamfilia e ne
pa ki ad ergo.
39 Ka-co ta forti disputa gene acide; mu ki ab alelo, e, po duce Marko,
Barnaba sti veli ad insula Kipro.
40 Po elekti Sila, Paulo ki avanti po gene liabili a Teo filo akorda plu
asocia.
41 An ki dia landa Siria e Cilicia tem face forti plu grega.

AKTI 16
1       An ki a plu civita Derbe e Listra. Vide; la es u certa sko-pe ko
nima Timoteo; un an-fili de u certa kredi Juda gina sed de Helena patri
2 akorda testi de plu asocia in plu civita Listra e Ikoniu.
3 U-ci homi volu; Paulo ki kon an. Po duce an, an akti peri-seka kausa
plu Juda-pe; qi es in plu-la loka, ka panto mu habe u ski; an patri es un
Helena-pe.
4 Tem ki dia plu civita, mu dona a mu; tena plu doci; ge-decide akorda
plu apostola e plu ante-pe in civita Jerusalem.
5 Ka-co plu grega gene forti de fide e gene multi tem plu-la di.
6      Po ki dia plu landa Frigia e Galatia e po gene veto de dice [Teo]
dice in landa Asia-Minora akorda Sankti-Spiritu
7 e po ki longi land
(Message over 64 KB, truncated)